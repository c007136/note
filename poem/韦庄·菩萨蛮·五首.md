# 菩萨蛮·五首

## 其一

#### 红楼别夜堪惆怅，香灯半卷流苏帐。残月出门时，美人和泪辞。
#### 琵琶金翠羽，弦上黄莺语。劝我早归家，绿窗人似花。

## 其二

#### 人人尽说江南好，游人只合江南老。春水碧于天，画船听雨眠。
#### 炉边人似月，皓腕凝霜雪。未老莫还乡，还乡须断肠。

## 其三

#### 如今却忆江南乐，当时年少春衫薄。骑马倚斜桥，满楼红袖招。
#### 翠屏金屈曲，醉入花丛宿。此度见花枝，白头誓不归。

## 其四

#### 劝君今夜须沉醉，尊前莫话明朝事。尊重主人心，酒深情亦深。
#### 须愁春漏短，莫诉金杯满。遇酒且呵呵，人生能几何。

## 其五

#### 洛阳城里春光好，洛阳才子他乡老。柳暗魏王堤，此时心转迷。
#### 桃花春水绿，水上鸳鸯浴。凝恨对残晖，忆君君不知。


## 参考资料

[赏析韦庄《菩萨蛮五首》](https://www.jianshu.com/p/e203ce6cc3c1)
